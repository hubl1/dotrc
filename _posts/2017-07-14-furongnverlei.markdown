---
layout: article
title: 芙蓉女兒誄
image: hibiscus
comment: true
---
　　維太平不易之元，蓉桂競芳之月，無可奈何之日，怡紅院濁玉，謹以群花之蕊，冰鮫之縠，沁芳之泉，楓露之茗。四者雖微，聊以達誠申信，乃致祭於白帝宮中撫司秋艶芙蓉女兒之前曰：

　　竊思女兒自臨濁世，迄今凡十有六載。其先之鄉籍姓氏，湮淪而莫能考者久矣。而玉得於衾枕櫛沐之間，栖息宴遊之夕，親昵狎褻，相與共處者，僅五年八月有奇。憶女兒曩生之昔，其為質則金玉不足喻其貴，其為性則冰雪不足喻其潔，其為神則星日不足喻其精，其為貌則花月不足喻其色。姊妹悉慕媖嫻，嫗媼咸仰惠德。孰料鳩鴆惡其高，鷹鷙翻遭罦罬；薋葹妒其臭，茝蘭竟被芟鉏！花原自怯，豈奈狂飈；柳本多愁，何禁驟雨。偶遭蠱蠆之讒，遂抱膏肓之疚。故爾櫻唇紅褪，韻吐呻吟；杏臉香枯，色陳顑頷。諑謠謑詬，出自屏幃；荊棘蓬榛，蔓延戶牖。豈招尤則替，實攘詬而終。既忳幽沉於不盡，復含罔屈於無窮。高標見嫉，閨幃恨比長沙；直烈遭危，巾幗慘於羽野。自蓄辛酸，誰憐夭折！仙雲既散，芳趾難尋。洲迷聚窟，何來却死之香？海失靈槎，不獲回生之藥。眉黛煙青，昨猶我畫；指環玉冷，今倩誰溫？鼎爐之剩藥猶存，襟泪之餘痕尚漬。鏡分鸞別，愁開麝月之奩；梳化龍飛，哀折檀雲之齒。委金鈿於草莽，拾翠㔩於塵埃。樓空鳷鵲，徒懸七夕之針；帶斷鴛鴦，誰續五絲之縷？况乃金天屬節，白帝司時，孤衾有夢，空室無人。桐階月暗，芳魂與倩影同銷；蓉帳香殘，嬌喘共細言皆絕。連天衰草，豈獨蒹葭；匝地悲聲，無非蟋蟀。露苔晚砌，穿簾不度寒砧；雨荔秋垣，隔院希聞怨笛。芳名未泯，檐前鸚鵡猶呼；艶質將亡，檻外海棠預老。捉迷屏後，蓮瓣無聲；鬬草庭前，蘭芽枉待。拋殘綉綫，銀箋彩縷誰裁？折斷冰絲，金斗御香未熨。昨承嚴命，既趨車而遠陟芳園；今犯慈威，復拄杖而近拋孤匶。及聞槥棺被燹，慚違共穴之盟；石椁成灾，愧迨同灰之誚。爾乃西風古寺，淹滯青磷；落日荒丘，零星白骨。楸榆颯颯，蓬艾蕭蕭。隔霧壙以啼猿，繞煙塍而泣鬼。自為紅綃帳裡，公子情深；始信黃土壟中，女兒命薄！汝南泪血，斑斑灑向西風；梓澤餘衷，默默訴憑冷月。嗚呼！固鬼蜮之為灾，豈神靈而亦妒。箝詖奴之口，討豈從寬；剖悍婦之心，忿猶未釋！在君之塵緣雖淺，然玉之鄙意豈終。因蓄惓惓之思，不禁諄諄之問。始知上帝垂旌，花宮待詔，生儕蘭蕙，死轄芙蓉。聽小婢之言，似涉無稽；以濁玉之思，則深為有據。何也？昔葉法善攝魂以撰碑，李長吉被詔而為記，事雖殊，其理則一也。故相物以配才，苟非其人，惡乃濫乎？始信上帝委託權衡，可謂至洽至協，庶不負其所秉賦也。因希其不昧之靈，或陟降於茲；特不揣鄙俗之詞，有污慧聽。乃歌而招之曰：

　　天何如是之蒼蒼兮，乘玉虬以遊乎穹窿耶？

　　地何如是之茫茫兮，駕瑤象以降乎泉壤耶？

　　望傘蓋之陸離兮，抑箕尾之光耶？

　　列羽葆而為前導兮，衛危虛於旁耶？

　　驅豐隆以為比從兮，望舒月以離耶？

　　聽車軌而伊軋兮，御鸞鷖以征耶？

　　聞馥郁而薆然兮，紉蘅杜以為纕耶？

　　炫裙裾之爍爍兮，鏤明月以為璫耶？

　　籍葳蕤而成壇畤兮，檠蓮焰以燭蘭膏耶？

　　文瓟匏以為觶斝兮，漉醽醁以浮桂醑耶？

　　瞻雲氣而凝盼兮，彷彿有所覘耶？

　　俯窈窕而屬耳兮，恍惚有所聞耶？

　　期汗漫而無夭閼兮，忍捐棄余於塵埃耶？

　　倩風廉之為余驅車兮，冀聯轡而携歸耶？

　　余中心為之慨然兮，徒噭噭而何為耶？

　　君偃然而長寢兮，豈天運之變於斯耶？

　　既窀穸且安穩兮，反其真而復奚化耶？

　　余猶桎梏而懸附兮，靈格余以嗟來耶？

　　來兮止兮，君其來耶！

　　
若夫鴻濛而居，寂靜以處，雖臨於茲，余亦莫睹。搴煙蘿而為步幛，列槍蒲而森行伍。警柳眼之貪眠，釋蓮心之味苦。素女約於桂岩，宓妃迎於蘭渚。弄玉吹笙，寒簧擊敔。徵嵩嶽之妃，啓驪山之姥。龜呈洛浦之靈，獸作咸池之舞。潜赤水兮龍吟，集珠林兮鳳翥。爰格爰誠，匪簠匪筥。發軔乎霞城，返旌乎玄圃。既顯微而若通，復氤氳而倏阻。離合兮煙雲，空濛兮霧雨。塵霾斂兮星高，溪山麗兮月午。何心意之忡忡，若寤寐之栩栩。余乃欷歔悵望，泣涕徬徨。人語兮寂歷，天籟兮筼簹。鳥驚散而飛，魚唼喋以響。志哀兮是禱，成禮兮期祥。

　　嗚呼哀哉！尚饗！
