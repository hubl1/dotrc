---
layout: post
title: 盧雪庵即景聯句
image: cherry_flowers
---
一夜北風緊，開門雪尚飄。

入泥憐潔白，匝地惜瓊瑤。

有意榮枯草，無心飾萎苕。

價高村釀熟，年稔府粱饒。

葭動灰飛琯，陽回斗轉杓。

寒山已失翠，凍浦不生潮。

易掛疏枝柳，難堆破葉蕉。

麝煤融寶鼎，綺袖籠金貂。

光奪窗前鏡，香粘壁上椒。

斜風仍故故，清夢轉聊聊。

何處梅花笛？誰家碧玉簫？

鰲愁坤軸陷，龍鬥陣雲銷。

野岸迴孤棹，吟鞭指灞橋。

賜裘憐撫戍，加絮念征徭。

拗垤審夷險，枝柯怕動搖。

皚皚輕趁步，翦翦舞隨腰。

若茗成新賞，孤松訂久要。

泥鴻從印跡，林斧或聞樵。

伏象千峰凸，盤蛇一徑遙。

花緣經冷結，色豈畏霜凋。

深院驚寒雀，空山泣老鴞。

階墀隨上下，池水任浮漂。

照耀臨清曉，繽紛入永宵。

誠忘三尺冷，瑞釋九重焦。

僵臥誰相問，狂游客喜招。

天機斷縞帶，海市失鮫綃。

寂寞封台榭，清貧懷簞瓢。

烹茶水漸沸，煮酒葉難燒。

沒帚山僧掃，埋琴稚子挑。

石樓閑睡鶴，錦罽煖親貓。

月窟翻銀浪，霞城隱赤標，

沁香梅可嚼，淋竹醉堪調。

或濕鴛鴦帶，時凝翡翠翹。

無風仍脈脈，不雨亦瀟瀟。

欲誌今朝樂，憑詩祝舜堯。
